{
    "summary": "  * Om oss\n    * Om oss\n    * Hundhallen The Unicorn Zone\n    * Samarbeten\n    * L\u00e4nksamling\n    * DoggBloggPodden\n  * Hundflix\n    * Kursbibliotek f\u00f6r Hundflixare\n    * L\u00e4s mer om Hundflix\n  * Hundkurser\n    * Hundkurser IRL\n    * Helgkurser\n    * Hundkurser online\n      * Hundflix\n      * ValpVerkstan\n      * Hundkurser online \u2013 styckpriser\n  * Hundtr\u00e4ningssatsning online\n  * Privatlektioner\n  * Prylbutik\n    * Prylbutik\n    * Presentkort\n  * DoggBloggen\n  * Mitt konto\n    * Logga in/logga ut\n    * Villkor\n    * Varukorg\n  * Villkor\n\nV\u00e4lj en sida\n\n  * Om oss\n    * Om oss\n    * Hundhallen The Unicorn Zone\n    * Samarbeten\n    * L\u00e4nksamling\n    * DoggBloggPodden\n  * Hundflix\n    * Kursbibliotek f\u00f6r Hundflixare\n    * L\u00e4s mer om Hundflix\n  * Hundkurser\n    * Hundkurser IRL\n    * Helgkurser\n    * Hundkurser online\n      * Hundflix\n      * ValpVerkstan\n      * Hundkurser online \u2013 styckpriser\n  * Hundtr\u00e4ningssatsning online\n  * Privatlektioner\n  * Prylbutik\n    * Prylbutik\n    * Presentkort\n  * DoggBloggen\n  * Mitt konto\n    * Logga in/logga ut\n    * Villkor\n    * Varukorg\n  * Villkor\n\n# Vad d\u00e5 bel\u00f6ningsbaserad hundtr\u00e4ning?\n\n**Det verkar n\u00e4stan om\u00f6jligt att beskriva hundtr\u00e4ning p\u00e5 ett s\u00e4tt som enkelt\noch tydligt klarg\u00f6r vad det handlar om. \u201cPositiv\u201d hundtr\u00e4ning,\n\u201cklickertr\u00e4ning\u201d, \u201cnaturlig\u201d tr\u00e4ning, \u201crelationsfokuserad\u201d tr\u00e4ning,\n\u201cbalanserad\u201d tr\u00e4ning, och s\u00e5 vidare, med mera, etc\u2026 Men vad** _ **\u00e4r**_ **det?\nMenar tv\u00e5 tr\u00e4nare ens samma sak n\u00e4r de anv\u00e4nder samma ord?**\n\nNej oftast inte. Kanske f\u00f6r att n\u00e5gon missf\u00f6rst\u00e5tt vad n\u00e5got egentligen \u00e4r,\nkanske f\u00f6r att n\u00e5got helt enkelt saknar en egentlig definition, kanske f\u00f6r att\nn\u00e5gon vill marknadsf\u00f6ra sig med ord som lockar kunder. S\u00e5 jag ville prata lite\nom vad just _vi_ g\u00f6r, och vad det betyder rent konkret.\n\n\u00d6s in bel\u00f6ningar h\u00e4r, please!\n\n### Att bli br\u00e4nd av en tr\u00e4nare\n\nB\u00e5de \u00c5sa och jag har varit d\u00e4r. Vi har v\u00e4nt oss till n\u00e5gon som skulle vara\nexperten i situationen, den som tar betalt f\u00f6r att veta mer \u00e4n vi. Och blivit\nbr\u00e4nda. Rej\u00e4lt br\u00e4nda. Det g\u00f6r att n\u00e4r nya kunder v\u00e4nder sig till oss med ett\nstort m\u00e5tt misst\u00e4nksamhet och f\u00f6rsiktighet s\u00e5 f\u00f6rst\u00e5r vi verkligen vad det\nhandlar om och vi tar det inte personligt. St\u00e4ll fr\u00e5gor! Ifr\u00e5gas\u00e4tt svaren! Om\nni g\u00e5r hos oss eller till n\u00e5gon annan, det \u00e4r _minst_ sagt rimligt att veta\nvad det \u00e4r f\u00f6r tj\u00e4nst ni egentligen k\u00f6per.\n\nDet l\u00e5ter ju ofta s\u00e5 himla bra! Oavsett hur n\u00e5gon tr\u00e4nar s\u00e5 formuleras det nog\ns\u00e5 gott som alltid som att det \u00e4r f\u00f6r hundens b\u00e4sta. \u201cDet \u00e4r f\u00f6r hundens b\u00e4sta\nsom du ska hota och straffa den, du _m\u00e5ste_ g\u00f6ra s\u00e5 f\u00f6r att den ska f\u00e5 ett bra\nliv. En lydig hund \u00e4r en lycklig hund. En hund som har en tydlig ledare \u00e4r en\ntrygg hund. Konsekvenser \u00e4r naturliga. \u201c\n\nDe flesta hundtr\u00e4nare, hur de \u00e4n tr\u00e4nar, \u00e4r inte onda m\u00e4nniskor. De vill inte\nl\u00e4ra ut felaktigheter eller skr\u00e4mma hundar. De som tr\u00e4nar straffbaserat har en\nannan \u00f6vertygelse i grunden \u00e4n jag och \u00c5sa har, vilket p\u00e5verkar deras\nbeteenden. Precis som med hundarna s\u00e5 \u00e4r det grunden allt annat bygger p\u00e5 som\n\u00e4r det viktigaste. Den syns kanske inte s\u00e5 tydligt sedan man byggt flashigare\nsaker ovanp\u00e5, men den finns alltid d\u00e4r och den \u00e4r helt avg\u00f6rande f\u00f6r allt\nannat.\n\n### Bel\u00f6ningsbaserad = bel\u00f6ningar i **grunden**\n\nJag \u00e4r en bel\u00f6nings **baserad** tr\u00e4nare. Jag sysslar med bel\u00f6nings **baserad**\nhundtr\u00e4ning. Det \u00e4r _inte_ samma sak som att jag anv\u00e4nder bel\u00f6ningar f\u00f6r att\nf\u00f6rst\u00e4rka \u00f6nskade beteenden (\u00e4ven om det naturligtvis \u00e4r en del)! Att vara\nbel\u00f6ningsbaserad handlar om att min grund best\u00e5r av bel\u00f6ningar, det \u00e4r vad\nallt annat ska bygga vidare p\u00e5. Min grund \u00e4r inte \u201cbel\u00f6ningar _och_ \u201c, det \u00e4r\nbel\u00f6ningar.\n\nOfta verkar bel\u00f6ningsbaserad hundtr\u00e4ning blandas ihop med att man _f\u00f6r det\nmesta_ anv\u00e4nder bel\u00f6ningar, s\u00e5 l\u00e4nge majoriteten av de konsekvenser man ger\nhunden \u00e4r bel\u00f6ningar s\u00e5 \u00e4r man bel\u00f6ningsbaserad? Det st\u00e4mmer helt enkelt inte.\n\n### Skillnaden mellan bel\u00f6ningsbaserad och straffbaserad hundtr\u00e4ning\n\nS\u00e5 l\u00e4nge en tr\u00e4nare beh\u00f6ver straff (h\u00e4r menar jag straff i betydelsen n\u00e5gon\nform av obehag, \u00e4ven om det \u00e4r n\u00e5got v\u00e4ldigt milt) f\u00f6r att f\u00e5 bel\u00f6ningarna att\nfungera s\u00e5 \u00e4r det tr\u00e4naren g\u00f6r inte bel\u00f6ningsbaserat.\n\nOm vi t\u00e4nker oss att jag tr\u00e4nar inkallning, n\u00e4r hunden kommer till mig s\u00e5 f\u00e5r\nhan j\u00e4ttegott godis som bel\u00f6ning? Woohoo, bel\u00f6ningsbaserad tr\u00e4ning! Men om han\nvill stanna till och nosa p\u00e5 en fl\u00e4ck n\u00e4r jag ropar, vad g\u00f6r jag d\u00e5? _Om_ jag\nd\u00e5 l\u00e4gger p\u00e5 ett obehag f\u00f6r att f\u00e5 honom att l\u00e5ta bli fl\u00e4cken, om det s\u00e5 bara\nhandlar om en harkling och en str\u00e4ng blick, f\u00f6r att sedan bel\u00f6na med ett helt\notroligt dunderparty n\u00e4r han kommer r\u00f6r det sig _inte_ om bel\u00f6ningsbaserad\ntr\u00e4ning. Utan obehaget n\u00e4r han gjorde \u201cfel\u201d hade jag inte haft n\u00e5got att\nbel\u00f6na, allts\u00e5 \u00e4r den grundl\u00e4ggande f\u00f6ruts\u00e4ttningen att jag har fungerande\n_straff_ och d\u00e5 r\u00f6r det sig om straffbaserad tr\u00e4ning.\n\nStraffet beh\u00f6ver inte vara ofta, det beh\u00f6ver inte vara brutalt och hemskt, men\nom det finns d\u00e4r s\u00e5 r\u00f6r det sig om straffbaserad tr\u00e4ning. D\u00e5 \u00e4r det grunden\njag bygger allt annat p\u00e5, det \u00e4r den grunden jag m\u00e5ste \u00e5terv\u00e4nda till n\u00e4r\nn\u00e5got inte fungerar, det \u00e4r den grunden som avg\u00f6r vad och hur jag kan bygga\nvidare fr\u00e5n. Vad g\u00f6r jag n\u00e4r n\u00e5got inte fungerar som det var t\u00e4nkt? Om jag\ninte g\u00e5r till bel\u00f6ningar s\u00e5 \u00e4r min tr\u00e4ning inte bel\u00f6ningsbaserad \u2013 hur mycket\ngodis och leksaker jag \u00e4n dr\u00e4ller \u00f6ver hunden n\u00e4r det g\u00e5r bra. Ingen(?) kallar\nsin tr\u00e4ning straffbaserad, men om straff \u00e4r l\u00f6sningen n\u00e4r n\u00e5got g\u00e5r fel s\u00e5\n_\u00e4r_ det basen i tr\u00e4ningen.\n\n### Myten om fri uppfostran\n\nNu \u00e4r ju jag bel\u00f6ningsbaserad, inte straffbaserad. Det betyder givetvis att\nhos mig f\u00e5r hundar g\u00f6ra vad som helst! Man f\u00e5r absolut inte stoppa dem, som\nmest f\u00e5r man vifta med en k\u00f6ttbulle och bedjande gulla lite och hoppas att\nhunden l\u00e5ter sig \u00f6vertalas. S\u00e5klart.\n\nF\u00f6r det \u00e4r ju det sj\u00e4lvklara alternativet om vi tar bort hot och obehag?\n\nVerkligen?\n\nHm.\n\nJag g\u00f6r vad jag vill, n\u00e4r jag vill, hur jag vill!\n\nM\u00e5let med min inkallningstr\u00e4ning \u00e4r nog detsamma som de flesta andra tr\u00e4nares\nfaktiskt. Det \u00e4r en hund som kommer direkt, hela v\u00e4gen fram till mig, och\nstannar hos mig. Skillnaden ligger i vad jag g\u00f6r om hunden g\u00f6r \u201cfel\u201d. Jag\nkommer allts\u00e5 inte att f\u00f6rs\u00f6ka f\u00f6rklara f\u00f6r hunden att det var just fel, att\ndet beteendet \u00e4r o\u00f6nskat. Men jag kommer inte heller att strunta i att kunna\nkalla in hunden om det finns intressanta doftfl\u00e4ckar i v\u00e4rlden. Ist\u00e4llet\nkommer jag att \u00e5terv\u00e4nda till mina grunder, effektiva bel\u00f6ningar, och bygga\nupp fr\u00e5n den tills doftfl\u00e4ckar inte \u00e4r ett problem l\u00e4ngre.\n\nRent konkret: tr\u00e4na utan st\u00f6rningen, tr\u00e4na med en mindre aspekt av st\u00f6rningen,\nl\u00e4gg gradvis till st\u00f6rre och st\u00f6rre st\u00f6rning _i den m\u00e4ngd grunden h\u00e5ller f\u00f6r_\noch tr\u00e4na vidare tills du har en stabilt byggd inkallning som vilar p\u00e5 en\nstark grund av bel\u00f6ningar som h\u00e5ller \u00e4ven f\u00f6r starkare st\u00f6rningar. (Och i\nstunden, g\u00e5 och h\u00e4mta hunden \u2013 utan drama \u2013 som stannat n\u00e5gonstans ist\u00e4llet\nf\u00f6r att komma till mig sedan jag ropat.)\n\n### M\u00e5l \u00e4r m\u00e5l, det \u00e4r v\u00e4gen dit som skiljer sig \u00e5t\n\nAtt jag \u00e4r just bel\u00f6ningsbaserad tr\u00e4nare betyder allts\u00e5 inte att hundar som\ng\u00e5r hos mig springer vilda omkring och g\u00f6r precis vad som faller dem in. Jag\ns\u00e4tter upp m\u00e5l, tr\u00e4nar bort befintliga beteenden och l\u00e4gger till nya \u00f6nskv\u00e4rda\nprecis som vilken tr\u00e4nare som helst. Skillnaden ligger inte s\u00e5 mycket (i alla\nfall p\u00e5 ytan) i _vad_ jag bygger utan hur. Mina verktyg ser annorlunda ut och\nritningarna skiljer sig kanske en del ocks\u00e5, men jag kan bygga i stort sett\nvad jag vill p\u00e5 de grunder jag l\u00e4gger.\n\nJag gillar precision och detaljer. Det m\u00e4rks nog inte alltid i min tr\u00e4ning som\nkan se ganska kaosartad ut, men det \u00e4r inte f\u00f6r att jag saknar f\u00f6rm\u00e5gan utan\nhelt \u00e4rligt f\u00f6r att jag \u00e4r s\u00e5 trygg i att jag _kan_ styra upp det n\u00e4r jag vill\natt jag inte k\u00e4nner n\u00e5got behov av att g\u00f6ra det s\u00e4rskilt ofta. (\u00c5sas tr\u00e4ning\n\u00e4r betydligt mer uppstyrd \u00e4n min, det \u00e4r inte f\u00f6r att hon inte \u00e4r en lika bra\ntr\u00e4nare som jag \u2013 ha! ? \u2013 utan bara f\u00f6r att hon inte har samma dragning till\nkaos som jag.) Mitt nuvarande s\u00e4tt att tr\u00e4na har gett mig en enorm frihet som\njag inte hade innan jag bytte ut grunden allt vilar p\u00e5.\n\n### Det etiska perspektivet\n\nF\u00f6r mig personligen \u00e4r inte etiken n\u00e5gon stor del i varf\u00f6r jag v\u00e4ljer att\ntr\u00e4na bel\u00f6ningsbaserat. Inte f\u00f6r att det inte \u00e4r viktigt utan fr\u00e4mst f\u00f6r att\njag inte beh\u00f6ver fundera p\u00e5 det ens eftersom bel\u00f6ningsbaserad tr\u00e4ning \u00e4r den\nmest effektiva. Det finns ingen konflikt d\u00e4r, helt enkelt.\n\nMen dessutom tycker jag det \u00e4r lite\u2026 meningsl\u00f6st. Straffbaserade/balanserade\ntr\u00e4nare anser inte att deras tr\u00e4ning \u00e4r oetisk \u2013 tv\u00e4rtom! Ur det perspektivet\nl\u00e4gger man aversiver p\u00e5 hunden f\u00f6r att den _beh\u00f6ver_ det, det \u00e4r s\u00e5 man\nhj\u00e4lper den att m\u00e5 bra. Det finns nog v\u00e4ldigt f\u00e5 tr\u00e4nare d\u00e4r ute som anser att\nderas tr\u00e4ning \u00e4r oetisk, inbyggt i de olika modellerna finns f\u00f6rklaringar till\nvarf\u00f6r de \u00e4r helt i linje med hundens behov. \u201cGod ledare.\u201d \u201cTydlighet.\u201d Den\nman \u00e4lskar agar man\u2026\n\nJag \u00e4r trygg med att mitt val vilar p\u00e5 en solid etisk grund. Men detsamma\nk\u00e4nner de som \u00e4r mina direkta motst\u00e5ndare i den h\u00e4r fr\u00e5gan. D\u00e4rf\u00f6r l\u00e4gger jag\nhelst det etiska perspektivet helt \u00e5t sidan. Mitt fokus tenderar att vara mer\ntekniskt och jag planerar att prata mer om det i ett senare blogginl\u00e4gg. Nerd\nAlert fram\u00f6ver allts\u00e5!\n\n### R\u00e4tt tr\u00e4nare f\u00f6r dig?\n\nOK, s\u00e5 vi \u00e4r inte \u00f6verens i hundv\u00e4rlden. Samma ord anv\u00e4nds f\u00f6r olika\nbetydelser. Alla anser att just deras metod \u00e4r b\u00e4st. S\u00e5 hur kan man som\nhund\u00e4gare hitta r\u00e4tt i djungeln?\n\nDet _\u00e4r_ sv\u00e5rt! Men det finns n\u00e5gra saker du kan fokusera p\u00e5 f\u00f6r att s\u00e5lla\n\n  * Vad h\u00e4nder om hunden \u201cg\u00f6r fel\u201d? Handlar svaret om ramar, tydlighet, ledarskap eller liknande? Stor risk f\u00f6r att det inte handlar om bel\u00f6ningsbaserad tr\u00e4ning, speciellt ordet \u201cledarskap\u201d \u00e4r n\u00e5got av en r\u00f6d flagga.\n  *  _Varf\u00f6r_ ska vi g\u00f6ra p\u00e5 ett visst s\u00e4tt i tr\u00e4ningen? Det b\u00f6r finnas en begriplig och konkret anledning. Om tr\u00e4naren inte f\u00f6rst\u00e5r sina val, hur kan du d\u00e5 l\u00e4ra dig n\u00e5got anv\u00e4ndbart?\n  * Om n\u00e5got inte fungerar, vad g\u00f6r vi d\u00e5? Finns det fler alternativ, kan vi \u00e4ndra n\u00e5got? Individanpassning \u00e4r viktigt, och det visar \u00e4ven att systemet \u00e4r flexibelt. Rigida system t\u00e5l inte s\u00e5 mycket utan att g\u00e5 s\u00f6nder\u2026\n  * Vad vilar dina tr\u00e4ningsgrunder p\u00e5? N\u00e5gon utbildning? N\u00e5gon stor tr\u00e4narpersonlighet som du ser upp till eller har som mentor? Principiella \u00f6vertygelser? Vad driver dig som tr\u00e4nare? V\u00e4lj en instrukt\u00f6r som h\u00e5ller din linje och delar dina v\u00e4rderingar.\n\nDet kan s\u00e4kert finnas fler saker att ta reda p\u00e5 \u2013 och tipsa hemskt g\u00e4rna om\ndet i kommentarer! \u2013 men det h\u00e4r \u00e4r vad jag sj\u00e4lv tar reda p\u00e5 innan jag g\u00e5r\nkurs f\u00f6r n\u00e5gon. (Ja, vi g\u00e5r ocks\u00e5 kurser! Ofta och g\u00e4rna!) Jag vill hitta\ntr\u00e4nare som \u00e4r r\u00e4tt f\u00f6r mig, och som kan l\u00e4ra mig n\u00e5got. Jag beh\u00f6ver inte\nn\u00f6dv\u00e4ndigtvis matcha 100% med svaren men jag vill veta innan jag best\u00e4mmer\nmig. Och misst\u00e4nker jag att det kommer att f\u00f6rekomma aversiver backar jag\ndefinitivt. \u00c4ven om det inte kommer att rekommenderas just mig. Jag vill inte\nvara en del av det. Mina pengar ska inte st\u00f6dja det. Och min hund ska inte\nbeh\u00f6va se andra hundar uts\u00e4ttas f\u00f6r det!\n\n\u00c5sa och jag \u00e4r inte r\u00e4tt f\u00f6r alla hund\u00e4gare. Inte alla s\u00f6ker v\u00e5r typ av\ntr\u00e4ning. Vi f\u00f6rs\u00f6ker vara tydliga med vilka vi \u00e4r och vad vi st\u00e5r f\u00f6r s\u00e5 att\ningen hund\u00e4gare hamnar fel. Alla hundar som kommer till oss har dock hamnat\nr\u00e4tt.\n\n\u2190 Prev: M\u00e5rran - 16 and still going strong Next: Hj\u00e4lp! Min hund har tr\u00e5kigt!\n\u2192\n\n## Du kanske ocks\u00e5 gillar\u2026\n\n## N\u00e4r \u00e4r man t\u00e4vlingsf\u00e4rdig?\n\njan 14, 2024\n\nDet \u00e4r en fr\u00e5ga som vi f\u00e5r lite d\u00e5 och d\u00e5, i olika kurser f\u00f6r olika sporter.\nN\u00e4r \u00e4r man t\u00e4vlingsklar? Och svaret tror...\n\n## Gott slut och gott nytt!\n\ndec 26, 2023\n\nDags f\u00f6r v\u00e5r sedavanliga \u00e5rskr\u00f6nika med tillbakablick och framtidshopp. 2023\nhar varit k\u00e4rvt f\u00f6r m\u00e5nga, inte minst...\n\n## Sl\u00e4ngprogram i freestyle\n\ndec 6, 2023\n\nJust nu jobbar jag med v\u00e5r n\u00e4sta onlinekurs, som handlar om n\u00e5got som jag\ntycker \u00e4r v\u00e4ldigt roligt, intressant och...\n\n# 0 kommentarer\n\n### Skicka en kommentar Avbryt svar\n\nDin e-postadress kommer inte publiceras. Obligatoriska f\u00e4lt \u00e4r m\u00e4rkta *\n\nKommentar *\n\nNamn *\n\nE-postadress *\n\nWebbplats\n\nThis site is protected by reCAPTCHA and the Google Privacy Policy and Terms of\nService apply.\n\n  \n\nThe reCAPTCHA verification period has expired. Please reload the page.\n\nSkicka kommentar\n\n\u0394\n\n#### Fr\u00e5n v\u00e5ra kunder\n\nN\u00e4r vi kom till Ulrika hade v\u00e5r familj\u2026 lite punktering.  \nVi hade tappat peppen i tr\u00e4ning och agerade mycket utifr\u00e5n r\u00e4dsla eftersom v\u00e5r\nhund, Betty, i ett tillf\u00e4lle hon k\u00e4nt sig tr\u00e4ngd bitit en fr\u00e4mmande man.  \nUlrika gav oss redskap, sj\u00e4lvf\u00f6rtroende och pushade oss till att hitta formen\nigen. Nu har vi kul ihop igen och Betty som st\u00e4ngt ned \u00e4r nu en hund med ett\n\u00f6kat sj\u00e4lvf\u00f6rtroende och med tr\u00e4ningsvilja\n\n\u2014 Camilla och Betty\n\nN\u00e4sta citat \u00bb\n\n**Kontaktuppgifter**  \n\u00c5sa Jakobsson: asa@hundheltenkelt.se  \nUlrika H\u00f6gbom: ulrika@hundheltenkelt.se  \nB\u00e5da: info@hundheltenkelt.se  \n  \n **F\u00f6retagsuppgifter**  \nHund Helt Enkelt Sverige AB  \nOrg. nr: 559322-5534  \n\nAviseringar\n\n",
    "links": "[{\"link\": \"https://www.hundheltenkelt.se/2019/11/04/vad-da-beloningsbaserad-hundtraning/#respond\", \"text\": \"Avbryt svar\"}]"
}